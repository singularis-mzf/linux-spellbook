<!--

Linux Kniha kouzel, dokumentace: Odměna za sestavení
Copyright (c) 2020 Singularis <singularis@volny.cz>

Toto dílo je dílem svobodné kultury; můžete ho šířit a modifikovat pod
podmínkami licence Creative Commons Attribution-ShareAlike 4.0 International
vydané neziskovou organizací Creative Commons. Text licence je přiložený
k tomuto projektu nebo ho můžete najít na webové adrese:

https://creativecommons.org/licenses/by-sa/4.0/

-->
# Odměna za sestavení

**STAV TEXTU:** aktuální

Vydávaná sestavení vanilkové příchuti Linuxu: Knihy kouzel
od verze 2.1 „Iveta Ivanovická“ neobsahují všechny dostupné a aktivně
vyvíjené kapitoly. Uživatelé, kteří si nevystačí s obsaženými *základními kapitolami*,
si musejí vybrat, které další kapitoly je zajímají, a provést vlastní sestavení
ze zdrojového kódu. To má dva hlavní důvody:

1. Při velkém množství kapitol by se kniha stala objemnou a nepřehlednou. Žádná významná linuxová distribuce ve výchozí instalaci neinstaluje všechny balíčky dostupné v repozitáři – zabrala by stovky gigabajtů místa na disku a nabídka aplikací by byla tak rozsáhlá a nepřehledná, že by ji uživatelé nechtěli používat. A totéž by se stalo Linuxu: Knize kouzel, kdyby ve výchozích sestaveních byly přítomné všechny kapitoly.
2. Projekt Linux: Kniha kouzel potřebuje přispěvatele. Přeložit projekt ze zdrojového kódu podle dodávaného návodu je první a nezbytný krok k tomu stát se přispěvatelem. Proto projekt odměňuje osoby, které tento první krok zvládnou, širším výběrem kapitol.

Pokud vám stačí formát HTML (a případně balíček DEB), návod najdete v souboru **[malé-sestavení.md](malé-sestavení.md)**. Pokud potřebujete i PDF pro tisk, návod najdete v souboru **[velké-sestavení.md](velké-sestavení.md)**.

Základní kapitoly se snažím vybírat převážně na základě zájmu uživatelů (takže se výběr může měnit s tím,
jak se bude vyvíjet moje představa o tom, o co mají uživatelé největší zájem). O výběru základních kapitol
jsem ochotný/á diskutovat a prémiové kapitoly, o které budu registrovat větší zájem,
„vyměňovat“ za základní kapitoly, o které takový zájem nebude, případně je po důkladném uvážení přidat mezi
základní bez výměny.

Vydávané balíčky pomocných skriptů a funkcí ve formátu DEB obsahují skripty a funkce ke *všem vydaným* kapitolám, nemusíte je tedy sestavovat sám/a a nahrazovat dodávanou verzi balíčku. Pokud však chcete nějaké skripty z nevydaných kapitol, budete muset vlastní překlad provést i u balíčku DEB nebo si konkrétní skripty vykopírovat z HTML verze.

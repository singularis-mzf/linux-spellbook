<!--

Linux Kniha kouzel, Jak se zapojit
Copyright (c) 2019, 2020 Singularis <singularis@volny.cz>

Toto dílo je dílem svobodné kultury; můžete ho šířit a modifikovat pod
podmínkami licence Creative Commons Attribution-ShareAlike 4.0 International
vydané neziskovou organizací Creative Commons. Text licence je přiložený
k tomuto projektu nebo ho můžete najít na webové adrese:

https://creativecommons.org/licenses/by-sa/4.0/

-->
<!--

-->
# Jak se zapojit

Pokud se vám tento projekt líbí, používáte ho a chcete, aby byl ještě lepší,
máte řadu možností, jak tomu pomoci, od toho, že se o něm zmíníte
přátelům, až po sepsání a naimplementování vlastních kapitol.
Obecně platí, že čím víc kvalitní práce jste ochotni sami odvést,
tím větší budete mít možnost ovlivnit, v čem se tento projekt zlepší.

<!--
Většina z nich je naštěstí poměrně nenáročná a nebude vyžadovat ani znalost programování,
ale najdou se i náročné způsoby představující velkou „výzvu“.

Většina z nich však bude vyžadovat registraci na GitHubu,
e-mailem přijímám pouze hlášení chyb a stručné náměty na zlepšení.
-->

## Co by aktuálně nejvíc pomohlo

V následujícím seznamu jsou věci, které bych rád/a, aby se staly,
ale já je (z různých důvodů) nejspíš neudělám.

Seznam je řazený od nejsnazšího úkolu po nejobtížnější:

<!--
* *Napsat mi námět, co v některé kapitole chybí* (pokud to tam není zmíněno)
-->
* *Zmínit se o projektu Linux: Kniha kouzel přátelům, na sociálních sítích, fórech a v médiích.*
* *Opravit překlepy*
* *Nahlásit chyby* (pokud nějaké objevíte)
* *Sehnat či nakreslit lepší ikony kapitol*
* *Navrhnout další zaklínadla do kapitol* (zejména do rozpracovaných)
* *Doplnit další barevné motivy* (např. Solarized)
* *Doplnit kapitoly týkající se sítě*
* *Založit a udržovat odnož pro jinou distribuci*

<!--
## Co určitě nepomůže

* *Hledat jinde* − Když řešení svého problému najdete jinde (např. na Stack Overflow) a nedáte mi vědět, v Linuxu: Knize kouzel se neobjeví a jiní uživatelé ho tu stejně nenajdou.
* *Čekat, až sem to, co vám chybí, někdo přidá* − Čekat v dnešním dynamickém světě znamená neúspěch. Pokud něco chcete, musíte pro to něco udělat. Přinejmenším napsat té správné osobě, že byste to chtěli. (To je sice málo, ale stále lepší než jen čekat.)
-->

## Zmínit se přátelům, na sociálních sítích, fórech a v médiích

Sdílejte [odkaz](https://singularis-mzf.github.io) na své oblíbené
sociální síti a napište tip přátelům, kteří by mohli mít o zaklínadla
z tohoto projektu zájem.

## Opravit překlepy

Bohužel po mě při psaní zůstává celkem dost překlepů (zejména chybějících písmen).
Snažím se je po sobě opravovat, ale stále mi jich dost unikne.
Když mi takové překlepy pomůžete opravit, nezabere vám to mnoho času
a učiní to tento projekt o malý kousek lepším.

Jste-li registrovaní uživatelé GitHubu, můžete překlepy rovnou opravit tak,
že vytvoříte odnož (fork) a v ní pull request. Pokud jde skutečně jen o zjevné překlepy
v textu, nemusíte nic vypisovat, pochopím to sám/a. Také mi můžete překlepy
nahlásit e-mailem na adresu [singularis@volny.cz](mailto:singularis@volny.cz).

## Nahlásit chyby

Chyby je třeba hlásit, protože tím pomůžete nejen mě, ale také ostatním uživatelům
(a případně i sobě, pokud budete Linux: Knihu kouzel nadále používat).
Hlašte chyby buď formou „issue“ na GitHubu, nebo přímo mně e-mailem
na adresu [singularis@volny.cz](mailto:singularis@volny.cz).
(VAROVÁNÍ: Při hlášení e-mailem mi neposílejte žádný kód k zařazení do projektu,
takto zaslaný kód nebudu moci přijmout.)

Při hlášení, prosím, použijte následující postup:

1. Pokud vám systém hlásí chybějící příkaz, zkontrolujte v sekci „Instalace na Ubuntu“ v dané kapitole, zda nepotřebujete něco doinstalovat či nastavit.
2. Pokud používáte starší verzi vanilkové příchuti *Linuxu: Knihy kouzel*, zkontrolujte nejnovější vydanou verzi příslušné vývojové řady, případně přímo zdrojové kódy na GitHubu, abyste ověřili, zda tam není chyba již opravená.
3. Pokud používáte jiný linux než Ubuntu nebo jinou jeho verzi než tu, pro kterou je daná verze Linuxu: Knihy kouzel především určená, pokuste se chybu zopakovat na příslušné verzi Ubuntu. (Pokud by to pro vás bylo příliš obtížné a používáte distribuci odvozenou od odpovídající verze Ubuntu, např. Linux Mint, můžete tento krok vynechat.)
4. Pokud je to možné, při hlášení se držte [vzoru](https://github.com/singularis-mzf/linux-spellbook/issues/2).

## Sehnat či nakreslit lepší ikony kapitol

Současné ikony kapitol vypadají příšerně. Jsou sice lepší než žádné ikony
(alespoň je na co kliknout), ale rozhodně zrovna neoslní.
Přijal/a bych ikony dostupné pod svobodnou licencí kompatibilní
s CC BY-SA 4.0 (tím jsou zejména vyloučeny ikony podléhající GPL).
Nepřijímám ikony, u kterých je pochybnost o autorství.

## Navrhnout další zaklínadla do kapitol

K navržení seznamu zaklínadel obvykle nepotřebujete dané téma dopodrobna znát.
„Vytvořit adresář“, „přejmenovat adresář“, „smazat adresář“.
Na vymyšlení takového seznamu nepotřebujete vědět, jak to udělat,
a přesto je to užitečná práce. (Ale na druhou stranu také musíte počítat
s tím, že až daná kapitola vyjde, bude daný seznam vypadat úplně jinak.)

<!--
## Doplnit další barevné motivy

Vhodnou úpravou souboru [formáty/html/šablona.css](formáty/html/šablona.css) můžete přidat
nové barevné motivy. Aby se motiv vygeneroval, musíte také do proměnné
CSS\_MOTIVY v [Makefile](Makefile) přidat jeho id.

## Doplnit do kapitol chybějící ukázky

Jednou z nejtěžších částí každé kapitoly je dobrá „ukázka“, která by předvedla zaklínadla
z kapitoly v praxi a pomohla začátečníkům je začít efektivně používat.
Proto v řadě kapitol chybí. Pokud si troufáte na to ji napsat, jistě to uvítám.
-->

## Doplnit kapitoly týkající se sítě

Sítě mě příliš nezajímají a nevyznám se v nich, takže pokud nějaké
síťové kapitoly vůbec založím (uvažuji o kapitole Firewall),
určitě je nedodělám do stavu, ve kterém by stály za zařazení
do vanilkové příchutě. Pokud hledáte náročnější a více zodpovědný úkol,
vytvoření a údržba kapitol se síťovou tématikou může být něco pro vás.
(V tomto případě ale budete nejspíš muset kapitolu úplně dodělat,
včetně úvodu a závěru.)

<!--
[ ] Přidat odkaz na kapitolu „lkk“ s popisem syntaxe.
-->

## Založit a udržovat odnož pro jinou distribuci

(Např. Debian, Fedora, Arch Linux, MX Linux, OpenSUSE.)

Toto je také možnost, i když nejnáročnější ze všech.
Za odnož budete mít plnou zodpovědnost, což znamená,
že budete používat jiné označení než „vanilková příchuť“
a nejspíš vás to bude stát spoustu testování,
ladění a později i sledování vývoje vanilkové příchutě.

<!--
## Automatizované testy

Toto je spíš jen nápad. Ne vše jde automaticky otestovat. Ale pokud jste fanoušek
automatického testování, určitě tomuto projektu pomůžete, když napíšete
sadu testů alespoň pro některé kapitoly.

Jen pamatujte, že váš kód musíte poskytnout pod permisivní licencí (např. MIT)
nebo pod licencí CC BY-SA 4.0. (GPLv2 bych v tomto případě nevyžadoval/a.)
-->

<!--

## Přestaňte se chovat a myslet jako žebráci

*Tento oddíl textu je určen výhradně čtenářům, kteří dosud nikdy nepřispěli
do žádného open-source projektu, který sami nezaložili. Ostatní prosím
přeskočte na další nadpis.*

Možná to znáte. Čekáte na zastávce tramvaje a přibelhá se k vám jakási
osoba a natahujíc ruku prohlásí: „Nemáte nějaké drobné?“ A je úplně
jedno, zda jí nějaké mince dáte nebo ne; za chvilku se odbelhá zase dál.
Neznám nikoho, kdo by takové osoby měl raději než jiné kolemjdoucí,
a především − neznám nikoho, komu by tyto osoby pomáhaly.

Možná je to šokující, ale většina uživatelů webových služeb se chová velmi
analogicky − přijdou na nějakou online službu, prohlédnou si
„co tam mají“, a když jim to nestačí, jdou pryč.

Tímto způsobem uvažování si však sami škodíte. Když používáte
nějakou službu, neuvažujte, že chcete „něco získat“.
Takové chování vám propůjčuje atraktivitu žebráka
a vede k tomu, že se vás kdejaký skrytý skript snaží „okrást“
o osobní data či peníze.

Správnější je uvažovat, že chcete „něco udělat“,
a hledat cestu, jak to udělat. (Popř. alespoň hledat,
co to vlastně chcete udělat.) Pokud vám při tom hledání
Linux: Kniha kouzel pomůže, bude to dobře;
pokud přitom vy pomůžete Linuxu: Knize kouzel, bude to také dobře.
Takto nad tím uvažujte a budete vítáni.

Netvrdím, že byste po návštěvě každé webové stránky měli jí slušně
poděkovat a rozloučit se (ačkoliv by asi svět byl o něco příjemnějším
místem k životu, kdyby byli lidé vychovaní k tomu to dělat).
Ale říkám, že prvním krokem k tomu, abyste byli svému okolí
(a také projektům jako je tento) prospěšní,
je přestat se považovat za pasivní příjemce jako v hotelu či kině,
kde se od vás
(...)

// DOPSAT!

Kdybych byl/a podnikatel, chtěl/a bych po vás za informace z tohoto projektu
peníze a nejspíš bych je získával/a umístěním cílené reklamy, cookies
a sledovacích skriptů na svoje webové stránky. Z těch peněz bych pak
financoval/a svůj život a místo zaměstnání bych měl/a čas věnovat se
tvorbě obsahu, který chcete a za který byste byli ochotni zaplatit.
Peníze po vás nechci, informace z tohoto projektu však nejsou zadarmo;
budete za ně platit svoji vlastní aktivitou a svými schopnostmi
a časem, který mu věnujete.
-->
